{"title":"ซัมซุงกลายเป็นเจ้าแห่งการอัพเดต Android เร็ว ครอบคลุมหลายรุ่น ไม่ใช่แค่เรือธง","link":"https://www.blognone.com/node/120828","date":1611670006000,"content":"<div class=\"field field-name-body field-type-text-with-summary field-label-hidden\"><div class=\"field-items\"><div class=\"field-item even\"><p>เว็บไซต์สาย Android บางแห่งออกมาชมซัมซุง ที่สามารถออกอัพเดต Android 11 ได้รวดเร็วเกินหน้าเกินตาบริษัทอื่นๆ (ไม่นับกูเกิล) ไปมาก</p>\n<p>SamMobile เว็บข่าวสายซัมซุง ชี้ว่าซัมซุงปรับแก้ระบบหลังบ้านเรื่องการอัพเดตซอฟต์แวร์มาสักพักแล้ว และ<a href=\"https://www.blognone.com/node/117852\">ประกาศเมื่อเดือนสิงหาคม 2020 ที่จะการันตีอัพเกรด OS ให้มือถือเรือธงนาน 3 รุ่นใหญ่</a> ถือเป็นประกาศครั้งสำคัญ แต่ในความเป็นจริงแล้ว ซัมซุงไปไกลกว่าเรือธงมาก มือถือรุ่นกลางอย่าง Galaxy M31 หรือแท็บเล็ต Galaxy Tab S ก็ได้อัพเดตเป็น OneUI 3.1 แล้ว ก่อน Galaxy S21 เริ่มวางขายจริงด้วยซ้ำ</p>\n<p><img src=\"https://www.blognone.com/sites/default/files/externals/2db18034538b04acdec06661e109631e.jpg\" /></p>\n<p>ส่วน Droid-Life รวบรวมตัวเลขมือถือที่ได้อัพเดต Android 11 ว่ามีอย่างน้อย 14 รุ่นแล้ว กระบวนการอัพเดตเริ่มต้นจากการเปิด Beta Program หลังกูเกิลออก Android 11 เพียง 1 เดือน และตอนออกรอม OneUI รุ่นเสถียรก็สามารถทำได้ก่อนกำหนดที่ประกาศไว้ด้วย</p>\n<p>Droid-Life เปรียบเทียบกับคู่แข่ง LG และ Motorola ที่ตอนนี้ยังไม่อัพเดต Android 11 เลยแม้แต่รุ่นเดียว ส่วน OnePlus ที่เคยชูจุดเด่นเรื่องรอมใกล้เคียงกับรอมกูเกิล ก็ยังอัพเดตแค่ 2 รุ่นคือ OnePlus 8 และ 8 Pro เท่านั้น</p>\n<p>SamMobile ชี้ว่าเหตุผลที่ซัมซุงอัพเดตเร็ว มาจาก Project Treble ที่กูเกิลวางรากฐานเอาไว้ดี แต่ก็ต้องชมความพยายามของซัมซุงด้วย ที่สามารถใช้ประโยชน์จาก Treble ให้เกิดเป็นผลได้จริงตามที่กูเกิลวางแผนไว้</p>\n<p>ที่มา - <a href=\"https://www.sammobile.com/opinion/samsung-crushing-it-with-android-11-update\">SamMobile</a>, <a href=\"https://www.droid-life.com/2021/01/25/samsung-is-the-king-of-android-updates/\">Droid-Life</a></p>\n</div></div></div><div class=\"field field-name-taxonomy-vocabulary-1 field-type-taxonomy-term-reference field-label-above\"><div class=\"field-label\">Topics:&nbsp;</div><div class=\"field-items\"><div class=\"field-item even\"><a href=\"/topics/samsung\">Samsung</a></div><div class=\"field-item odd\"><a href=\"/topics/android-11\">Android 11</a></div><div class=\"field-item even\"><a href=\"/topics/android\">Android</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"57e8d99eb973ddacac38b9a7900c46136f7fd8de6d9788eb2e82649826f32c78","category":"Thai"}